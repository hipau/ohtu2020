Olennaisena osana molempia esitettyjä retrospektiivitekniikoita - Start, Stop, Continue, More of, Less of Wheel (SSCMLW) ja Glad, Sad, Mad (GSM) - on se, että tiimin jäsenet ryhmittelevät prosessin aikana tekemänsä havainnot. SSCLMW:ssä havainnot ryhmitellään sen perusteella, miten toivotaan seuraavassa iteraatiossa havainnon suhteen tehtävän: aloitettavan, lopetettavan, jatkettavan, lisättävän tai vähennettävän. GSM:ssä havainnot ryhmitellään sen perusteella, tekevätkö ne havainnoitsijan iloiseksi, surulliseksi vai vihaiseksi.

SSCMLW:ssä painopiste on eksplisiittisesti tulevassa (mitä tehdään tai jätetään tekemättä seuraavassa iteraatiossa) ja osallistujia pyydetään alusta alkaen ilmaisemaan näkemyksensä miten jatkossa tulisi toimia, kun taas GSM:ssä havainnot ovat aluksi “vain havaintoja” ja osallistujien sekä tiimin näkemys havaintoihin liittyvistä toimista selvitetään keskustelun kautta. Tätä eroa peilaa myös se, missä vaiheessa havainnot ryhmitellään: SSCMLW:ssä annetaan ensiksi ryhmät ja pyydetään niihin liittyviä havaintoja, kun taas GSM:ssä pyydetään ensin havaintoja jotka ryhmitellään vasta myöhemmin.
